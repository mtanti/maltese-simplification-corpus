ABBOZZ TA' LIĠI
msejjaħ

ATT sabiex jemenda l-Att dwar Opportunitajiet Indaqs (Persuni
b'Diżabilità), u biex jipprovdi għal materji oħra anċillari jew
konsegwenzjali għalih, Kap 413.

IL-PRESIDENT, bil-parir u l-kunsens tal-Kamra tad-Deputati,
imlaqqgħa f'dan il-Parlament, u bl-awtorità tal-istess, ħareġ b'liġi dan
li ġej:

1. It-titolu fil-qosor ta' dan l-Att hu l-Att tal-2021 li jemenda l-
Att dwar Opportunitajiet Indaqs (Persuni b'Diżabilità), u dan l-Att
għandu jinqara u jinftiehem ħaġa waħda mal-Att dwar Opportunitajiet
Indaqs (Persuni b'Diżabilità), hawn iżjed 'il quddiem imsejjaħ ''l-Att
prinċipali'.

2. L-artikolu 2 tat-Taqsima I tal-Att prinċipali għandu jiġi
emendat kif ġej:
(a) It-tifsiriet 'aġenzija ta' impieg', ''akkomodazzjoni',
'akkomodazzjoni raġonevoli' u  'awtorità edukattiva',
għandhom jiġu mħassra.

(b) Minnufih wara t-tifsira ''Bord', għandha tiżdied it-
tifsira ġdida li ġejja:

' 'drittijiet sostantivi tal-Konvenzjoni' għandu
jkollha l-istess tifsira mogħtija lilha fl-artikolu 2 tal-Att
dwar il-Konvenzjoni tal-Ġnus Magħquda dwar id-Drittijiet
ta' Persuni b'Diżabilità'.'

(ċ) It-tifsiriet ''diżabilità', ''diżordni mentali', ''drittijiet
ta' persuni b'diżabilità', ''età pensjonabbli', ''età ta' skola
obbligatorja', 'fastidju', 'foster carer', 'impieg', 'istituzzjoni
edukattiva'' u ''komunikazzjoni', għandhom jiġu mħassra.

(d) It-tifsira 'Konvenzjoni' għandha tiġi sostitwita b'din
li ġejja:

' 'Konvenzjoni' għandu jkollha l-istess tifsira
mogħtija lilha fl-artikolu 2 tal-Att dwar il-Konvenzjoni tal-
Ġnus Magħquda dwar id-Drittijiet ta' Persuni
b'Diżabilità;'.'

(e). Minnufih wara t-tifsira ''Konvenzjoni', kif sostitwita,
għandha tizdied it-tifsira gdida li ġejja:

' 'Kumitat tal-Ġnus Magħquda'' għandu jkollha l-
istess tifsira mogħtija lilha fl-artikolu 2 tal-Att dwar il-
Konvenżjoni tal-Ġnus Magħquda dwar id-Drittijiet ta'
Persuni b'Diżabilità;'.

(f): It-tifsira ''kuntratt ta' servizz'' għandha tiġi mħassra;

(g) It-tifsiriet 'lingwa' u 'mezz assistiv'' għandhom jiġu
mħassra;

(b) t-tifsiriet ''minuri' u 'nuqqas' għandhom jiġu
mħassra;

(i) Minnufih wara t-tifsira ''organizzazzjoni volontarja',
għandhom jiżdiedu t-tifsiriet ġodda li ġejjin:

' MPanel' tfisser il-Panel imwaqqaf permezz tal-
artikolu 33B;'.

'persuna b'diżabilità' għandu jkollha l-istess tifsira
mogħtija lilha fl-artikolu 2 tal-Att dwar il-Konvenzjoni tal-
Ġnus Magħquda dwar id-Drittijiet ta' Persuni b'Diżabilità;

(j) It-tifsiriet ''persuna b'diżabilità kwalifikata' u
'proprjetà' għandhom jiġu mħassra.

(k) Minnufih wara t-tifsira ''persuna b'diżabilità', kif
miżjuda, għandha tiżdied it-tifsira ġdida li ġejja:
'Protokoll mhux Obbligatorju' għandu jkollha l-
istess tifsira mogħtija lilha fl-artikolu 2 tal-Att dwar il-
Konvenzjoni tal-Ġnus Magħquda dwar id-Drittijiet ta'
Persuni b'Diżabilità;'.
(l). It-tifsiriet 'tibdil' u 'wild'' għandhom jiġu mħassra.

It-Taqsima II tal-Att prinċipali, għandha tiġi mħassra.

It-Taqsima III tal-Att prinċipali, għandha tiġi mħassra.

It-Taqsima IV tal-Att prinċipali, għandha tiġi mħassra.

It-Taqsima V tal-Att prinċipali, għandha tiġi emendata kif ġej:

(1) Fis-subartikolu (1) tal-artikolu 20 tal-Att prinċipali,
il-kliem ''tiġi stabbilita r-raġonevolezza ta' kull azzjoni li
għandha ssir minn persuna skont id-dispożizzjonijiet ta' dan l-
Att,' għandhom jiġu sostitwiti bil-kliem 'tiġi stabbilita r-
raġonevolezza ta' kull azzjoni li għandha ssir minn persuna
skont id-dispożizzjonijiet ta' dan l-Att, jew tal-Att dwar il-
Konvenzjoni tal-Ġnus Magħquda dwar id-Drittijiet ta' Persuni
b'Diżabilità'.

(2) L-artikolu 20A tal-Att prinċipali għandu jiġi emendat
kif ġej:

(a) fis-subartikolu (l) tiegħu, il-kliem ''għal
perijodu ta' tliet snin'' għandu jiġi mħassar;

(b) is-subartikolu (2) tiegħu, għandu jiġi sostitwit
b'dan li ġej:

'Il-Bord għandu jitlaqqa' kull meta dan ikun
neċessarju, wara talba mill-Kummissarju, u għall-
iskopijiet ta' kull tali sejħa, panel ta' mhux inqas
minn tliet (3) u mhux aktar minn seba' (7) persuni
għandu jiġi appuntat, inkluż iċ-Chairperson u l-Viċi
Chairperson tal-Bord. '';

(ċ) is-subartikolu (3) tiegħu, għandu jiġi sostitwit
b'dan li ġej:

'Il-maġġoranza tal-persuni illi jpoġġu fuq
panel għal kull sejħa tal-Bord għandhom ikunu
persuni b'diżabilità, u l-persuni l-oħra għandhom
jinkludu tal-inqas persuna waħda (1) illi tagħti
sostenn lil persuna b'diżabilità illi ma tistax
tirrappreżenta lilha nfisha, u tali persuni għandhom
ikunu rappreżentanti ta' entitajiet pubbliċi, esperti
fis-settur, inkluż esperti tekniċi, jew rappreżentanti
ta' organizzazzjonijiet rappreżentattivi ta' persuni
b'diżabilità, u l-għażla tagħhom għas-sejħa
partikolari għandha tirrefletti bl-aħjar mod is-suġġett
illi jkun fuq l-aġenda ta' laqgħa partikolari tal-
Bord. ';

(d) is-subartikolu (4) tiegħu, għandu jiġi sostitwit
b'dan li ġej:

'Il-Bord għandu jkun ippresedut miċ-
Chairperson, assistit minn Viċi Chairperson, illi
għandhom ikunu t-tnejn li huma persuni b'diżabilità,

7.

appuntati mill-Kummissarju għal perijodi
rinnovabbli ta' tliet (3) snin, u li jibqgħu fir-rwoli
tagħhom matul tali perijodu għas-sejħiet kollha tal-
Bord imlaqqa' matul tali perijodu. '';

(e) fis-subartikolu (11) tiegħu, il-kliem 'f'każ li
dik il-persuna li trid tagħmel it-talba tagħha tinħtieġ l-
għajnuna biex tifformula dik it-talba bil-fomm u, jew bil-
miktub, ikun id-dmir tal-Kummissarju li jieħu l-passi
raġonevoli biex jipprovdi għajnuna xierqa' għandhom jiġu
sostitwiti bil-kliem 'f'każ li dik il-persuna li bi ħsiebha
tagħmel talba teħtieġ sostenn sabiex tifformula dik it-talba
bil-fomm u, jew bil-miktub, għandu jkun id-dmir tal-
Kummissarju li jieħu l-passi raġonevoli biex jipprovdi
sostenn xieraq. ''.

It-Taqsima VI tal-Att prinċipali għandha tiġi emendata kif ġej:

(1) Il-paragrafu (1) tal-artikolu 22 tal-Att prinċipali
għandu jiġi emendat kif ġej:

(a) is-subparagrafi (a) u (b) tiegħu, għandhom jiġu
mħassra;

(b) is-subparagrafu (e) tiegħu, għandu jiġi
mħassar;

(ċ) is-subparagrafi (n) u (o) tiegħu, għandhom jiġu
mħassra;

(d) minnufih wara s-subparagrafu (t) tiegħu,
għandhom jiżdiedu s-subparagrafi ġodda li ġejjin:

'(u) tagħmel moniteraġġ ta' faċilitajiet illi
joffru servizzi lil persuni b'diżabilità u li jkunu
liċenzjati skont l-Att dwar l-Awtorità ta' Standards
ta' Ħarsien Soċjali, u tingaġġa f'azzjonijiet rilevanti
ta' nvestigazzjoni, konformità u nfurzar f'dan ir-
rigward;

(v) sabiex tissodisfa r-rwol ta' awtorità ta'
sorveljanza tas-suq ai termini tad-Direttiva (EU)
2019/882 dwar ir-rekwiżiti ta' aċċessibiltà għall-
prodotti u għas-servizzi, permezz tat-Taqsima dwar l-
Ilmenti u t-Taqsima dwar l-Infurzar tagħha. '.

(2) Fis-subartikolu (7) tal-artikolu 24 tal-Att prinċipali,
il-kliem ''mill-Ministru wara konsultazzjoni mal-Kummissarju'

għandhom jiġu sostitwiti bil-kliem ''mill-Kummissarju'.

(3) L-artikolu 26 tal-Att prinċipali għandu jiġi emendat
kif ġej:

(a) fis-subartikolu (1) tiegħu, il-kliem ''b'dawk il-
patti u l-kondizzjonijiet indikati mill-Ministru'' għandhom
jiġu mħassra;

(b) fis-subartikolu (2) tiegħu, il-kliem ''wara li
jikkonsulta lill-Ministru'' għandhom jiġu mħassra.

8. It-Taqsima VII tal-Att prinċipali għandha tiġi emendata kif
ġej:

(Il) Minnufih qabel l-artikolu 32 tal-Att prinċipali, it-
titolu tat-Taqsima VII għandu jiġi sostitwit bit-titolu 'AĊĊESS
GĦALL-ĠUSTIZZJA', u minnufih wara t-titolu, kif sostitwit,
għandu jiżdied is-segwenti sub-titolu:

'TITOLU 1 — ILMENTI, INVESTIGAZZJONIJIET
U NFURZAR'.

(2) L-artikolu 32 tal-Att prinċipali għandu jiġi emendat
kif ġej:

(a) is-subartikoli (1), (2) u (3) tiegħu, għandhom
jiġu enumerati mill-ġdid bħala s-subartikoli (2), (3) u (4)
rispettivament;

(b) minnufih qabel is-subartikolu (2) tiegħu, kif
sostitwit, għandu jiżdied is-subartikolu (1) ġdid li ġej:

'(1) Il-Kummissjoni għandu jkollha s-setgħa
illi tagħmel spezzjonijiet u nvestigazzjonijiet fi
kwalunkwe okkażjoni u għal kull skop relatat mar-
responsabbiltajiet u l-funzjonijiet illi għandha l-istess
Kummissjoni taħt l-Att u l-liġi sussidjarjamagħmula
taħtu, kif ukoll kull liġi oħra applikabbli, inkluż iżda
mhux limitatament għar-Regolamenti dwar l-
Istandards-— għall-Aċċessibilità għal: Kulħadd
f' Ambjent Mibni. Salv kif altrimenti provdut f'dan l-
Att, il-Kummissjoni għandu jkollha ġurisdizzjoni
esklussiva fir-rigward ta' materji illi jinvolvu
kwalunkwe dritt sostantiv. tal-Konvenzjoni, jew
inkella inizzjati taħt kwalunkwe dispożizzjoni ta' dan
l-Att, sakemm id-diskriminazzjoni allegata f'tali
materji ma tkunx ta' natura multipla jew

intersettorjali, u hija għandu jkollha wkoll is-saħħa
illi tinforza s-sanzjonijiet in konformità mal-Att.';

(ċ) fis-subartikolu (2) tiegħu, il-kliem ''jikser xi
waħda mid-disposizzjonijiet ta' dan l-Att'' għandhom jiġu
sostitwiti bil-kliem ''imur kontra xi wieħed mid-drittijiet
sostantivi tal-Konvenzjoni, jew inkella jikser xi waħda
mid-disposizzjonijiet ta' dan l-Att';

(d) fis-subartikolu (3) tiegħu, il-kliem ''jikser xi
waħda mid-disposizzjonijiet ta' dan l-Att'' għandhom jiġu
sostitwiti bil-kliem ''imur kontra xi wieħed mid-drittijiet
sostantivi tal-Konvenzjoni, jew inkella jikser xi waħda
mid-dispożizzjonijiet ta' dan l-Att', u s-subparagrafu (b)
tiegħu għandu jiġi sostitwit b'dan li ġej:

'(b) kull persuna msemmija fl-artikolu 33A
ta' dan l-Att';

(e) fis-subartikolu (4) tiegħu, il-kliem ''persuna
tkun tixtieq tagħmel ilment bis-saħħa tas-subartikolu (2)'
għandhom jiġu sostitwiti bil-kliem ''persuna tkun bi
ħsiebha tippreżenta ilment fit-termini tas-subartikolu (3)';

(f): minnufih wara s-subartikolu (4) tiegħu,
għandhom jiżdiedu s-subartikoli ġodda li ġejjin:

'(5) Fl-eżerċizzju tas-setgħat imsemmija fis-
subartikoli preċedenti, il-Kummissarju għandu jkun
assistit mis-segwenti mekkaniżmi:

(a) it-Taqsima dwar l-
Investigazzjonijiet fi ħdan il-Kummissjoni illi
tinvestiga l-ilmenti; u

(b) it-Taqsima dwar l-Infurzar fi ħdan
il-Kummissjoni sabiex tieħu s-segwenti miżuri
fil-konfront ta' xi persuna illi tikser kwalunkwe
dispożizzjoni ta' dan l-Att, jew ta' kull liġi oħra
illi t-Taqsima dwar l-Infurzar hija ntitolata illi
tinforza, jew illi tonqos milli taderixxi ma' xi
deċiżjoni mogħtija mit-Taqsima dwar l-
Investigazzjonijiet jew mill-Bord li
jiddetermina x'inhu raġonevoli li tista':

(i) timponi multi amministrattivi
skont id-dispożizzjonijiet ta' dan l-Att, u;

,

(ii) tordna il-waqfien ta
kwalunkwe att jew ommissjoni illi jiksru
xi dispożizzjoni tal-Att jew ta' xi liġi
oħra illi t-Taqsima dwar l-Infurzar hija
ntitolata illi tinforza;

(ċ) it-Taqsima dwar l-
Investigazzjonijiet u t-Taqsima dwar l-Infurzar
għandhom ukoll iservu għall-qadi tal-funzjoni
tal-Kummissjoni bħala l-awtorità  tas-
sorveljanza tas-suq fir-rigward tad-Direttiva
(EU) 2019/882: dwar. ir-rekwiżiti ta'
aċċessibiltà għall-prodotti u għas-servizzi, fir-
rigward ta' liema taġixxi flimkien ma'
stakeholders oħra rilevanti, lokalment u fuq il-
livell tal-Unjoni Ewropea, u f'konformità ma'
leġislazzjoni primarja u sekondarja oħra ta'
rilevanza.

(6) Fil-qadi tad-dmirijiet tagħha fit-termini
ta' dan l-artikolu, il-Kummissjoni għandha tingħata
d-dritt illi tidħol f'kull fond, pubbliku jew privat,
għall-iskopijiet segwenti:

(a) li tagħmel l-investigazzjonijiet, l-
ispezzjonijiet, jew is-survevs;

(b) litaċċerta illi xejn li huwa kuntrarju
għad-dispożizzjonijiet tal-Att, għar-
regolamenti magħmula taħtu, jew għal xi
kundizzjoni mposta mit-Taqsima dwar l-
Investigazzjonjiet jew tal-Bord li jiddetermina
x'inhu raġonevoli, qiegħed iseħħ jew inkella
seħħ, u tieħu kull azzjoni skont dan;

(ċ) litaċċerta jew tirriproduċi kull data
jew informazzjoni skont kif rikjesta mill-
Kummissarju;

(d) li tagħmel pjanti ta' kwalunkwe
fond u tieħu ritratti tal-istess fond wara d-dħul
f'tali fond, f'konformità ma' dan. is-
subartikolu;

(e) li tagħmel kull ħaga oħra anċillari
jew konsegwenzjali f'dan ir-rigward.

(7) Fil-każ ta' dar residenzjali jew
kondominju, tali dritt ta' dħul, spezzjoni u
moniteraġġ kif provdut f'dan l-Att, għandu jkun
soġġett għal notifikazzjoni minn qabel ta' mill-inqas
tmienja u erbgħin siegħa (48), u ma għandux
japplika qabel is-sebgħa u nofs ta' filgħodu u wara s-
sebgħa ta' filgħaxija u, fejn tali dħul, spezzjoni jew
moniteraġġ ikunu rifjutati lill-Kummissjoni, kull
Maġistrat illi jintwera raġuni valida mill-
Kummissarju jew minn wieħed mill-uffiċjali tiegħu,
taħt ġurament, jista' bil-liġi joħroġ mandat illi
jawtorizza tali dħul, spezzjoni jew moniteraġġ.

(8) Kull persuna illi, meta jiġi prodott il-
mandat maħruġ skont is-subartikolu (7), tirrifjuta l-
permess għal tali dħul, jew inkella tostakola tali
spezzjoni jew moniteraġġ, meta tinsab ħatja, tista'
teħel multa illi ma teċċedix mija u sittax-il euro u
sebgħa u erbgħin ċenteżmu (€116.47), u kull persuna
illi tostakola, thedded, tattakka jew timpedixxi lil xi
uffiċċjal tal-Kummissjoni mill-qadi ta' dmirijietu
taħt dan l-Att, meta tinsab ħatja, tista' teħel piena ta'
priġunerija illi ma teċċedix tliet snin, jew multa ta'
mhux aktar minn mitt elf euro (€100,000), jew l-
imsemmija multa u l-priġunerija flimkien.

(9) Kull persuna awtorizzata skont dan l-
artikolu għandha tipproduċi mezz ta' identifikazzjoni
maħruġ mill-Kummissjoni. ''.

(3) Minnufih wara l-artikolu 32 tal-Att prinċipali,
għandhom jiżdiedu l-artikoli ġodda li ġejjin:

32A. (1) It-Taqsima dwar l-Infurzar għandha taġixxi
wara illi tkun debitament awtorizzata li tagħmel dan mit-
Taqsima dwar l-Investigazzjonijiet, sussegwentement illi
tkun għamlet l-investigazzjonijiet tagħha, kif stipulat
f'dan l-Att.

(2) Minkejja d-dispożizzjonijiet tas-subartikolu (1),
fejn it-Taqsima dwar l-Infurzar ikollha evidenza prima
facie li l-ksur jirrapreżenta tbatija immedjata għall-parti
leża, it-Taqsima dwar l-Infurzar tista' tkun diretta mit-
Taqsima dwar l-Investigazzjonijiet, sabiex tieħu miżuri
provviżorji urġenti biex tirrimedja s-sitwazzjoni, prevja t-
terminazzjoni tal-proċess tal-investigazzjonijiet, inkluż
il-waqfien immedjat tal-att jew l-ommissjoni illi qed
jikkontribwixxu għall-ksur.

Iżda dik il-persuna illi kontriha tali miżuri jkunu
kontemplati, għandha sussegwentement, tingħata
opportunità raġonevoli sabiex tagħti l-opinjoni tagħha u
tipproponi kwalunkwe rimedji.

32B. Fit-twettiq tal-investigazzjonijiet tagħha, it-
Taqsima dwar l-Investigazzjonijiet għandha tkun
iggwidata mill-prinċipju ta' raġonevolezza kif stabbilit fl-
artikolu 20, u tista' tikkonsulta mal-Bord sabiex
tiddetermina x'inhu raġonevoli, skont ma jkun il-każ, bl-
investigazzjonijiet ikunu sospiżi pendenti l-eżitu ta' kull
tali referenza magħmula mit-Taqsima dwar l-
Investigazzjonijiet lill-Bord.

32Ċ. (1) Il-multa amministrattiva mposta ma'
għandhiex, sakemm ma jkunx ipprovdut mod ieħor, taħt
dan l-Att, teċċedi elfejn, tliet mija u disgħa u għoxrin
euro u sebgħa u tletin ċenteżmu (€2,329.37) għal kull
ksur jew nuqqas ta' konformità u, jew mitejn u tnejn u
tletin euro u erbgħa u disgħin ċenteżmu (€232.94) għal
kull ġurnata illi fiha jissussisti l-ksur jew in-nuqqas ta'
konformità, skont il-każ:

Iżda kull multa mposta kuljum tista' tkun datata
b'lura għad-data tal-kummissjoni jew il-bidu tal-ksur.

(2) Sabiex jiġi ddeterminat l-ammont ta' multa
amministrattiva, għandha tittieħed kunsiderazzjoni
partikolari tan-natura u l-estent tal-ksur, id-durata tagħha,
u l-impatt fuq id-drittijiet miksura.

32D. (1) It-Tribunal ta' Reviżjoni Amministrattiva
għandu jkun kompetenti illi jisma' u jiddetermina appelli
minn deċiżjonijiet tat-Taqsima dwar l-Investigazzjonijiet
kif provdut f'dan l-Att jew f'xi liġi oħra.

(2) Id-dispożizzjonijiet tal-Att dwar il-Ġustizzja
Amministrattiva, in kwantu japplikaw għat-Tribunal ta'
Reviżjoni Amministrattiva, għandhom japplikaw għal
kwalunkwe proċedura quddiem l-imsemmi Tribunal, u l-
kliem ''amministrazzjoni pubblika' fl-imsemmija
leġislazzjoni għandhom ikunu mifhuma bħala referenza
għat-Taqsima dwar l-Investigazzjonijiet.

32E. (1) Id-dritt għal appell lit-Tribunal għandu
jkun kompetenti lil kull persuna li lilha d-deċiżjoni hi
ndirizzata.

(2) Appell minn deċiżjoni tat-Taqsima dwar l-
Investigazzjonijiet għandha ssir permezz ta' rikors u
għandu jiġi preżentat lis-Segretarju tat-Tribunal fi żmien
għoxrin (20) ġurnata mid-data li fiha tali deċiżjoni tkun
ġiet notifikata.

,

32F. Fid-determinazzjoni ta' appell, it-Tribunal
għandu jqis il-merti tal-appell, u jista' jikkonferma jew
iħassar id-deċiżjoni appellata in toto jew in parte, u
għandu jagħti r-raġunament għad-deċiżjoni tiegħu bil-
miktub, u jagħmel tali deċiżjoni pubblika u
jikkomunikaha lill-partijiet tal-appell. '.

(4) Minnufih qabel l-artikolu 33A tal-Att prinċipali, għandu
jiżdied is-segwenti sub-titolu:

'TITOLU 2 — RIMEDJI LEGALI'.

(5) Minnufih wara l-artikolu 33A tal-Att prinċipali, għandhom
jiżdiedu l-artikoli ġodda li ġejjin:

'33B.(1) Għandu jkun hemm Panel fi ħdan il-
Kummissjoni, imsejjaħ il-Panel għal Rimedju taħt il-
Konvenzjoni, li għandu jkun kompetenti sabiex jisma'
talbiet illi jallegaw illi wieħed jew iktar mid-drittijiet
sostantivi tal-Konvenzjoni ġew miksura, u għandu jkun
kompost minn tliet (3) persuni, inkluż Chairperson, illi
jkunu persuni b'diżabilita jew persuni li għexu l-
esperjenza ta' diżabilità, appuntati mill-Kummissarju, illi
minn żmien għal żmien, ikun jista' jappunta aktar minn
Panel wieħed.

(2) Salv għad-dispożizzjonijiet l-oħra ta' dan l-Att,
il-Panel għandu ġurisdizzjoni esklussiva fir-rigward ta'
materji illi jinvolvu kwalunkwe dritt sostantiv tal-
Konvenzjoni, sakemm id-diskriminazzjoni allegata f'tali
materji ma tkunx waħda ta' natura multipla jew
intersezzjonali.

(3) Il-persuni illi jiffurmaw il-Panel għandhom
ikunu appuntati għal terminu ta' sentejn (2), u matul il-
mandat tagħhom, ikunu biss jistgħu jiġu mneħħija mill-
kariga mill-Kummissarju għall-istess raġunijiet illi
minħabba fihom jista' jitneħħa Maġistrat.

(4) Il-Panel- ikun inkarigat illi jagħmel
determinazzjoni fir-rigward ta' kull talba, sottomessa lilu
minn kull persuna b'diżabilità f'isimha, jew minn kull
persuna f'isem kull persuna oħra b'diżabilità, għal min,
jew flimkien ma' min, tkun awtorizzata illi teżerċita 1
kapaċità legali.

(5) Il-Panel għandu jirrispetta u japplika dawk il-
prinċipji ta' mġieba amministrattiva tajba stipulati fl-
artikolu 3 tal-Att dwar il-Ġustizzja Amministrattiva, u fl-
għoti tad-deċiżjonijiet tiegħu, l-imsemmi Panel għandu
jagħmel dan a bażi tal-ekwità, u jkun iggwidat mid-
dispożizzjonijiet tal-Att dwar il-Konvenzjoni tal-Ġnus
Magħquda dwar id-Drittijiet ta' Persuni b'Diżabilità,
inkluż l-Iskedi annessi miegħu.

(6) Għandu jkun hemm numru ta' kmamar tal-Panel
skont mal-Kummissarju jippreskrivi. It-talbiet għandhom
jiġu assenjati lill-varji Panels a bażi ta' rotazzjoni minn
dawk l-uffiċċjali maħtura mir-Reġistru tal-Panel.

33Ċ. (1). It-talbiet għandhom jiġu sottomessi lill-
Panel fi żmien sentejn (2) minn kull istanza ta' allegata
diskriminazzjoni minħabba f'diżabilità, fir-rigward ta'
kwalunkwe mid-drittijiet sostantivi tal-Konvenzjoni,
permezz ta' kwalunkwe waħda mill-formati preskritti
permezz ta' regolamenti magħmula mill-Ministru taħt
dan l-Att, u għandu jkun hemm indikat fihom kull
persuna jew entità li fil-konfront tagħhom ikun qiegħed
jiġi allegat illi nkiser wieħed jew iktar mid-drittijiet
sostantivi tal-Konvenzjoni.

(2) Id-dritt illi tiġi sottomessa petizzjoni lill-Panel,
għandha tkun mingħajr preġudizzju għal kull azzjoni
oħra fir-rigward tal-istess materja msemmija fil-
petizzjoni, li tkun legalment disponibbli.

(3) Kwalunkwe rimedju pretiż meta ssir petizzjoni
fit-termini tas-subartikolu (1), ma għandux ikun rimedju
ta' natura pekunjarja.

(4) Il-Panel għandu jipproċessa immedjatament il-
petizzjonijiet riċevuti, u jibgħat rikonoxximent fi żmien
tliet (3) ijiem ta' xogħol minn meta tali petizzjoni tkun
ġiet irreġistrata, u din għandha tintbagħat immedjatament
lill-konvenuti ndikati f'tali petizzjoni għas-
sottomissjonijiet tagħhom.

(5) Wara illi jkun irċieva l-informazzjoni kollha
meħtieġa, inkluż is-sottomissjonijiet tal-konvenuti
ndikati fil-petizzjoni u kull dokumentazzjoni oħra
neċessarja, il-Panel għandu immedjatament jiddeċiedi
dwar il-petizzjoni, fi żmien mhux iktar minn ħmistax-il
(15) ġurnata minn meta l-imsemmi Panel ikun irċieva l-
istess sottomissjonijiet mingħand il-konvenuti ndikati fil-
petizzjoni.

(6) Meta jkun qiegħed jiddeċiedi dwar petizzjoni, il-
Panel jista' jagħmel dawk l-ordnijiet, joħroġ dawk l-atti u
jagħti dawk id-direttivi li jqis xierqa sabiex jinforza, jew
jiżgura l-infurzar, tad-drittijiet tal-persuna b'diżabilità,
għat-tgawdija ta' liema l-persuna konċernata hija
ntitolata, fir-rigward ta' kwalunkwe persuna jew entità
msemmija fil-petizzjoni sottomessa lill-istess Panel, u li
fil-konfront tagħhom ikun qiegħed jiġi allegat illi nkiser
wieħed jew iktar mid-drittijiet sostantivi tal-
Konvenzjoni, u fir-rigward ta' tali infurzar, it-Taqsima
dwar l-Infurzar fi ħdan il-Kummissjoni għandha wkoll
teżerċita s-setgħat mogħtija lilha fit-termini tal-artikolu
32(5)(b) tal-Att.

Iżda li l-Panel ma huwiex kompetenti sabiex
joħroġ sanzjonijiet ta' natura pekunjarja bħala rimedju
fir-rigward ta' kwalunkwe talba sottomessa quddiem tali
Panel.

(7) Jekk il-konvenuti ndikati fil-petizzjoni ma
jibagħtux is-sottomissjonijiet jew id-dokumentazzjoni
mitluba fi żmien ħmistax-il (15) ġurnata minn meta dawn
ikunu ntalbu biex jagħmlu dan, il-Panel għandu
immedjatament jiddeċiedi dwar il-petizzjoni.

(8) Hekk kif il-Panel ikun wasal għal deċiżjoni, ir-
Reġistru tal-Panel għandu jikkomunika l-imsemmija
deċiżjoni lill-persuna li għamlet il-petizzjoni fi żmien
ħamest (5) ijiem ta' xogħol.

33D. (1) Kull applikant jew konvenut f'petizzjoni
miġjuba quddiem il-Panel, jistgħu jappellaw mid-
deċiżjoni tal-Panel, fir-rigward ta' punti ta' fatt jew ta'
liġi deċiżi mill-Panel, fi żmien għoxrin (20) ġurnata mid-
data li fiha tali deċiżjoni tkun ġiet notifikata lill-
imsemmija persuna li għamlet il-petizzjoni u lill-
konvenut.

(2) L-appell ai termini ta' dan l-artikolu għandu jsir
quddiem it-Tribunal ta' Reviżjoni Amministrattiva, skont
il-proċeduri stipulati fl-Att dwar il-Ġustizzja
Amministrattiva u r-regolamenti preskritti taħtu.

33E. (1) L-ebda persuna ma għandha tkun imfixkla
fl-eżerċizzju tad-dritt tagħha li tikkomunika mal-Kumitat
tal-Ġnus Magħquda skont id-dispozizzjonijiet tal-
Protokoll mhux Obbligatorju.

(2) Id-dispożizzjonijiet ta' dan l-Att għandhom
ikunu mingħajr preġudizzju għal kwalunkwe azzjoni oħra
li tista' tkun disponibbli taħt l-Att, jew taħt kwalunkwe
liġi oħra. ''.

(6) L-artikolu 34 tal-Att prinċipali għandu jiġi sostitwit
b'dan li ġej:

34. Meta ssir talba minn persuna li
jkollha interess legali fi kwistjoni, sew jekk
tkun istitwita mill-persuna b'diżabilità
f'isimha, jew minn kwalunkwe persuna f'isem
kull persuna oħra b'diżabilità, għal min, jew
flimkien ma' min, tkun awtorizzata li teżerċita
l-kapacità legali, li xi persuna oħra tkun
allegatament wettqet xi att illegali ta'
diskriminazzjoni kontriha, skont kif provdut
fit-termini ta' dan l-Att, din għandha tkun
isitwita b'azzjoni ċivili, jekk tali talba tkun
tinkludi wkoll talba għad-danni; u d-danni fir-
rigward ta' att illegali ta' diskriminazzjoni
jistgħu ukoll jinkludu kumpens għal danni
morali sew jekk dawn jinkludu jew le talba
għal kumpens taħt xi kap ieħor, ta' mhux iżjed
minn ħamest elef euro (€5,000), hekk kif il-
qorti tista' tiddikjara.

(7) L-artikolu 34A tal-Att prinċipali għandu jiġi sostitwit

b'dan li ġej:

34A. Meta, f'proċeduri legali istitwiti fit-termini ta'
dan l-Att għal rimedju wara xi att illegali ta'
diskriminazzoni, il-persuna li istitwit tali proċeduri
tistabbilixxi quddiem il-Qorti l-fatti li minnhom jista'
jiġi prezunt li tkun seħħet diskriminazzjoni, l-oneru tal-
prova għandu jkun fuq il-konvenut li jġib il-prova li ma
kien hemm l-ebda ksur tad-dispożizzjonijiet ta' dan l-
Att.

9. It-Taqsima VIII tal-Att prinċipali għandha tiġi emendata kif
ġej:
(1) L-artikolu 35 tal-Att prinċipali għandu jiġi sostitwit
b'dan li ġej:

'Il-Ministru jista' jagħmel regolamenti ġeneralment
sabiex jagħti effett lid-dispożizzjonijiet ta' dan l-Att u
għall-infurzar tagħhom, u partikolarment, iżda mingħajr
preġudizzju għall-ġeneralità ta' dak imsemmi qabel, sabiex
jipprovdi għal kwalunkwe kwistjoni meħtieġa jew
awtorizzata minn dan l-Att sabiex tiġi preskritta''.

(2) L-artikolu 36 tal-Att prinċipali għandu jiġi mħassar.
(3) L-artikolu 37 tal-Att prinċipali għandu jiġi mħassar.

(4) Minnufih wara l-artikolu 37 tal-Att prinċipali, kif
imħassar, għandu jiżdied l-artikolu ġdid li ġej:

38. Kwalunkwe Qorti kompetenti li għandha quddiemha proċeduri
pendenti istitwiti taħt l-Att, tista' tapplika ukoll id-dispożizzjonijiet tal-
Att li jemenda l-Att dwar Opportunitajiet Indaqs (Persuni b'Diżabilità)
u, jew l-Att dwar il-Konvenzjoni tal-Ġnus Magħquda dwar id-Drittijiet
ta' Persuni b'Diżabilità sabiex tasal għad-deċiżjoni tagħha f'tali
proċeduri pendenti. ''.

10. Ir-Regolamenti dwar Proċedura għall-Investigazzjoni ta'
Ilmenti qegħdin permezz ta' dan l-Att jiġu mħassra.

Għanijiet u Raġunijiet

L-għanijiet u r-raġunijiet ta' dan l-Abbozz ta' Liġi huma
sabiex jiġi emendat l-Att dwar Opportunitajiet Indaqs (Persuni
b'Diżabilità) (Kap. 413), u biex jipprovdi għal materji anċillari jew
konsegwenzjali f'dan ir-rigward, partikolarment sabiex jiżgura t-
twettiq tal-obbligi ta' Malta fit-termini tal-Konvenzjoni tal-Ġnus
Magħquda dwar id-Drittijiet ta' Persuni b'Diżabilità u l-Prinċipji tal-
Ġnus Magħquda relattivi għall-Istatus ta' Istituzzjonijiet Nazzjonali
(il-Prinċipji ta' Pariġi), u aktar speċifikament b'relazzjoni għall-
istruttura u l-funzjonijiet tal-Kummissjoni dwar id-Drittijiet ta'
Persuni b'Diżabilità, in ġenerali, u f'dak li jirrigwarda l-
investigazzjonijiet, il-konformità u l-infurzar, mekkaniżmi ta' rimedju
li jiżguraw aċċess għall-ġustizzja, kif ukoll f'dak li jikkonċerna l-
funzjoni ta' sorveljanza tas-suq tal-Kummissjoni fir-rigward tad-
Direttiva (EU) 2019/882 dwar ir-rekwiżiti ta' aċċessibiltà għall-
prodotti u għas-servizzi (Att Ewropew dwar l-Aċċessibiltà).

