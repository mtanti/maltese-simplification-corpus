519K. (1) Jekk il-Bord jirċievi informazzjoni
li persuna b'diżordni mentali jew xi kundizzjoni oħra
qiegħda ssofri minn ħsara kbira għas-saħħa fiżika,
emozzjonali, jew mentali tagħha jew il-benesseri
tagħha b'konsegwenza ta' trattament ħażin, abbuż
jew traskuraġni, il-Bord jista' jaħtar persuna jew
aktar minn persuna waħda biex iżuru lill-persuna
bid-diżabilità jew bid-diżordni mentali sabiex il-każ
jiġi mistħarreġ u jħejju rapport lill-Bord dwar is-
sitwazzjoni tali msemmija persuna b'diżabilità jew
b'diżordni mentali. Dak ir-rapport għandu jintbagħat
lill-Bord fi żmien erbat ijiem jew f'dak il-limitu ta'
żmien kif jista' jkun stipulat fl-ordni:

Iżda l-Bord, jekk u meta jidhirlu
opportun, jista' jesiġi li dik l-informazzjoni tiġi
konfermata bil-ġurament.

(2): Meta persuna maħtura mill-Bord skont
id-dispożizzjonijiet tas-subartikolu (1) biex
tistħarreġ il-każ tinforma lill-Bord li ma setgħetx
twettaq dik il-funzjoni minħabba fi xkiel minn xi
persuna, il-Bord jista' jitlob l-għajnuna tal-pulizija u
dik l-għajnuna tal-pulizija għandha tingħata sabiex
issir l-eżekuzzjoni tal-imsemmija funzjoni.

(3): Meta jirċievi r-rapport, il-Bord jista',
wara li jagħti lil kull persuna interessata d-dritt li
tagħti l-opinjoni tagħha, jitlob kull awtorità xierqa,
biex tieħu dawk il-miżuri li l-imsemmija awtorità
jista' jidhrilha meħtieġa sabiex jiġu indirizzati kull
trattament ħażin, abbuż jew traskuraġni jew il-
konsegwenzi tagħhom.

(4) Sabiex tagħti dik l-għajnuna kif meħtieġ
skont id-dispożizzjonijiet tas-subartikolu (2), il-
pulizija jkollha s-setgħa li tidħol f'kull post u tuża
dik il-forza li tkun raġonevolment meħtieġa biex
tippermetti li l-persuna jew persuni maħtura mill-
Bord iżuru l-persuna b'diżabilità jew diżordni
mentali skont id-dispożizzjonijiet tas-subartikolu (1).

