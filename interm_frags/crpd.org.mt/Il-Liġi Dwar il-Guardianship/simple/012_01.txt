(2) Biex jiddeċiedi jekk persuna b'diżabilità hix tajba biex
tkun kustodju għal ħaddieħor, il-Bord għandu jara dak li
tixtieq il-persuna, jekk ikunx hemm ix-xewqa li jkun xi ħadd
minn tal-familja jew xi ħaddieħor li l-persuna b'diżabilità tkun
taf, u anke kemm dak li jkun ser jieħu ħsieb il-persuna
b'diżabilità jkunx jaqbel mal-persuna.

(3) Il-kustodju, jiġifieri dak li jkun qed jieħu ħsieb persuna
b'diżabilità, ma jistax jieħu xi flus għax-xogħol li jkun qiegħed
jagħmel, sakemm il-Bord ma jkunx iddeċieda mod ieħor.

(4) Jekk il-Bord jara li l-kustodju ma jkunx qiegħed jagħmel l-
affarijiet kif suppost, jista' jpoġġi persuna oħra li toqgħod
kustodja u li tkun tista' tieħu ħsieb il-persuna b'diżabilità
b'mod aħjar.

(5) Il-Bord jista' wkoll jiddeċiedi biex ibiddel il-kustodju jekk
ikun hemm bżonn u jkun hemm raġuni tajba u biżżejjed.

Dmirijiet, jiġifieri dak li għandu jagħmel il-kustodju meta jkun
hemm bżonn li jieħu ħsieb xi propjetà

519H (1) Skont kif jiddeċiedi l-Bord, il-kustodju jkun jista'
jieħu ħsieb flus u affarijiet oħra tal-persuna li jkun qiegħed
jieħu ħsieb. Meta jsir kustodju, fi żmien xahrejn, irid jagħti lill-
Bord lista ta' affarijiet li għandha l-persuna b'diżabilità, inkluż
flus u propjetà.

(2) Il-kustodju li jirċievi xi flus jew xi affarijiet oħra li jkunu
għall-persuna b'diżabilità li qed jieħu ħsieb, għandu jżomm
lista tal-affarijiet kollha li rċieva.

(3) Il-kustodju għandu jgħid u jara jekk il-Bord jaqbilx,
qabel ma jagħti lil ħaddieħor xi propjetà jew affarijiet oħra
li huma tal-persuna b'diżabilità li hu jkun qiegħed jieħu
ħsieb.

Jekk ikun hemm drabi li l-kustodju jagħti jew ibigħ
xi propjetà jew affarijiet tal-persuna b'diżabilità mingħajr ma
dan għandu permess, dawn jiġu li qatt ma saru.

