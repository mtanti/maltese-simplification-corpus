ATT Nru XXIV tal-2012

Liġi dwar min jista' jgħin jew jieħu ħsieb lil persuna
b'diżabilità meta din ikollha bżonn

Il-President, bil-permess tal-membri tal-Parlament, ħareġ
b'din il-liġi:-

1. Din il-liġi fil-qosor jisimha l-Att tal-2012 u tbiddel xi
affarijiet li jeżistu diġà f'liġi li jisimha 'l-Kodiċi Civil''.

2. F'din il-liġi żdiedet ukoll il-kustodja, jiġifieri min se jieħu
ħsieb xi affarijiet tiegħek fejn ikollok bżonn biss, u
mhux f'kollox bħal kif kien qabel. Qabel, fil-liġi kien
hemm biss il-kuratur li jieħu ħsieb l-affarijiet kollha
tiegħek mingħajr ma għandu għalfejn jgħidlek. Issa
hemm ukoll il-kustodju li jieħu ħsieb xi affarijiet tiegħek
meta jkollok bżonn u jrid bilfors jitkellem miegħek.

3. Dawn l-affarijiet ta' hawn taħt żdiedu mal-Artiklu 188
tal-Kodiċi Ċivili.

Subtitolu IA
Fuq il-Kustodja
Persuni li jista' jkun li jkollhom bżonn il-kustodja

188A (1). Persuni li jkollhom problema ta' saħħa mentali jew
xi problema oħra, u ma jkunux jistgħu jieħdu ħsieb tagħhom
infushom, jista' jkun li jkollhom bżonn il-kustodja. Jiġifieri li xi
ħadd jieħu ħsieb l-affarijiet jew xi affarijiet tiegħu jew tagħha.

(2) L-istess ukoll għal dawk li għandhom inqas minn 16-il
sena (Artikolu 156).

(3) Talba biex ikun hemm kustodju jew iktar minn kustodju
wieħed tista' ssir minn kulmin ikun jixtieq jew minn kull
persuna msemmija fl-Artiklu 189 (3) ta' din il-Liġi jew Artiklu
521 tal-Kodiċi ta' Organizzazzjoni u Proċedura Ċivili.

