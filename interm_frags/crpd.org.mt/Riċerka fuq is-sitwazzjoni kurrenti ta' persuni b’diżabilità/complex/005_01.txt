L-INTRODUZZJONI

Din ir-riċerka ġiet imwettqa fuq sfond ta' storja twila li waslet għal żviluppi
diversi favur id-drittijiet tal-persuni b'diżabilità u l-parteċipazzjoni tagħhom
id-dinja tax-xogħol. Minkejja dawn l-iżviluppi, ir-rata tal-impjieg ta' persuni
b'diżabilità f'Malta tkompli tkun sostanzjalment baxxa meta mqabbla ma'
dik tal-bqija tal-popolazzjoni. Kemm il-persuni b'diżabilità li qed jippruvaw
jiġu inklużi fid-dinja tax-xogħol u kif ukoll min iħaddem qed jaffaċċjaw diversi
sfidi u ostakli.

Dan l-istudju, ikkumissjonat mill-Kummissjoni għad-Drittijiet ta' Persuni
b'Diżabilità (CRPD) kellu l-għan li jipprovdi l-informazzjoni u jiġbor
opinjonijiet u kummenti mingħand partijiet interessati sabiex tkun tista'
tinftiehem aħjar is-sitwazzjoni preżenti. Din ir-riċerka tagħmel parti mill-
Proġett ESF 2.63 — Għarfien, Taħriġ, Komunikazzjoni u Miżuri ta' Sapport
għal Gruppi Vulnerabbli. Il-benefiċjarju ta' dan il-proġett huwa l-Ministeru
għas-Solidarjetà u l-Ġustizzja Soċjali, il-Familja u d-Drittijiet tat-Tfal (MSFC),
u s-CRPD hija waħda mill-organizzazzjonijiet imsieħba f'dan il-proġett. Din
ir-riċerka ġiet ikkummissjonata permezz ta' sejħa pubblika għall-offerti lil
Ernst and Voung (Malta), b'Dr Anne-Marie Callus bħala esperta dwar id-
diżabilità u bl-assistenza ta' Ms Arianne Attard.

Din ir-riċerka ġiet imwettqa permezz ta' intervisti ma' persuni b'diżabilità u
ma' min iħaddem u kif ukoll billi saru gruppi fokali ma' dawn tal-aħħar.

DEFINIZZJONIJIET TA' STATUS FL-IMPJIEG
Sakemm mhux indikat mod ieħor , dawn huma d-definizzjonijiet ta' status ta'
impjieg użati fir-rapport:

e Għandhom impjieg — individwu li preżentament qed jagħmel xi tip ta'
xogħol u jitħallas tiegħu.

e Kellhom impjieg — individwu li kien imma m'għadux qed jagħmel xi tip
ta' xogħol bi ħlas.

e Mingħajr impjieg — individwu li mhu qed jagħmel l-ebda tip ta' xogħol
bi ħlas. Dan jinkludi kemm individwi li kellhom impjieg kif ukoll persuni
attivament jew inattivament mingħajr impjieg.

e Attivament mingħajr impjieg — individwu preżentament mingħajr
impjieg imma qiegħed attivament ifittex li jbiddel l-istatus billi jsib xi tip
ta' xogħol bi ħlas.

e Inattivament mingħajr impjieg — individwu preżentament mingħajr
impjieg u li m'għandux interess li jbiddel dan l-istatus.


