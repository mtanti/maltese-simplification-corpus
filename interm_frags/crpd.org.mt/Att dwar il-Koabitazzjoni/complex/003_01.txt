(ċ) aħwa, kemm jekk mill-istess ġenituri, kif ukoll
jekk minn wieħed mill-ġenituri biss;

(d). persuna li tadotta u l-persuna adottata;

(e) persuni li waħda minnhom ma tkunx tista' tagħti l-
kunsens tagħha għall-att pubbliku minħabba li tkun ċivilment
interdetta jew inabilitata, jew ma jkollhiex l-użu tar-raġuni;

(f). persuni, jew min minnhom, illi jkunu marbutin fi
żwieġ jew f'unjoni ċivili, ma' xulxin jew ma' terzi, kemm
f'Malta, kif ukoll fi kwalunkwe pajjiż ieħor;

(g) persuni, jew min minnhom, illi jkunu marbutin
b'att pubbliku ta' koabitazzjoni preċedenti skont dan l-Att, ma'
xulxin jew ma' terzi;

(h) persuni, jew min minnhom, illi jkunu marbutin
b'koabitazzjoni reġistrata jew dikjarata unilateralment skont l-
Att dwar il-Koabitazzjoni, ma' xulxin jew ma' terzi; jew

(i) persuni, jew min minnhom, illi għandhom
relazzjoni ma' terzi li hija diġà regolata b'liġi barranija li
tipprovdi għad-drittijiet u l-obbligi ta' bejniethom,
irrispettivament mit-titolu tagħha,

ikun null u bla effett.

(2) Għall-finijiet tas-subartikolu (1), ir-relazzjoni ta' persuna
adottata għandha titqies li teżisti kemm b'referenza għall-familja
bijoloġika tagħha kif ukoll għall-familja adottiva tagħha.

(3) Għall-finijiet tas-subartikolu (1), l-artikolu 3 tal-Att dwar iż-
Żwieġ għandu japplika mutatis mutandis għal minuri bejn is-sittax (16)
u t-tmintax-il (18) sena, li għandhom l-intenzjoni li jidħlu f'att pubbliku
ta' koabitazzjoni.

(4). Il-Qorti ta' Ġurisdizzjoni Volontarja li taħtha tkun taqa'
waħda mill-partijiet illi jkunu biħsiebhom jidħlu f'att pubbliku ta'
koabitazzjoni tista', jekk tintwera raġuni valida biex isir dan, tiddispensa
mid-dispożizzjonijiet tas-subartikolu 4(1)(d), u l-imsemmi digriet
għandu jiġi anness mal-att.

5. (1): Kwalunkwe klawsola fl-att pubbliku ta' koabitazzjoni
li b'xi mod tmur kontra xi dispożizzjoni ta' dan l-Att, jew li b'xi mod
tiddisponi dwar kif għandha tiġi xolta tali koabitazzjoni, għandha titqies
bħala nulla u bla effett.

(2) Il-partijiet għandhom jiddikjaraw quddiem in-nutar illi
m'hemm xejn illi jipprekludihom milli jidħlu f'att pubbliku ta'
koabitazzjoni validu skont dan l-Att, u n-nutar għandu l-obbligu li
jniżżel din id-dikjarazzjoni fl-imsemmi att.

