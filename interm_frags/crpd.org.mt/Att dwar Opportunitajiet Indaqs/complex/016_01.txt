TITOLU 2 — RIMEDJI LEGALI

33A. Kull assoċjazzjoni, organizzazzjoni jew entità legali oħra li
jkollhom interess leġittimu li jiżguraw li d-dispożizzjonijiet ta' dan
l-Att jiġu mħarsa, tista' tibda, għan-nom ta' jew b'sostenn tal-
persuna li jkun sar att illegali u diskriminatorju taħt dan l-Att fil-
konfront tagħha, bl-approvazzjoni tal-istess persuna, proċeduri għal
rimedju quddiem il-Panel għal Rimedju taħt il-Konvenzjoni jew il-
Qorti kompetenti.

33B. (1) Għandu jkun hemm Panel fi ħdan il-Kummissjoni,
imsejjaħ il-Panel għal Rimedju taħt il-Konvenzjoni, li għandu jkun
kompetenti sabiex jisma' talbiet illi jallegaw illi wieħed jew iktar mid-
drittijiet sostantivi tal-Konvenzjoni ġie, ikun qed jiġi, jew x'aktarx ser
jiġi miksur, u għandu jkun kompost minn tliet persuni, inkluż
Chairperson, illi jkunu persuni b'diżabilita jew persuni li għexu l-
esperjenza ta' diżabilità, appuntati mill-Kummissarju, illi minn żmien
għal żmien ikun jista' jappunta aktar minn Panel wieħed.

(2) Salv għad-dispożizzjonijiet l-oħra ta' dan l-Att, il-Panel
għandu ġuriżdizzjoni esklussiva fir-rigward ta' materji illi jinvolvu
kwalunkwe dritt sostantiv tal-Konvenzjoni, sakemm id-
diskriminazzjoni allegata f'tali materji ma tkunx waħda ta' natura
multipla jew intersezzjonali.

(3) Il-persuni illi jiffurmaw il-Panel għandhom ikunu appuntati
għal terminu ta' sentejn (2), u matul il-mandat tagħhom ikunu biss
jistgħu jiġu mneħħija mill-kariga mill-Kummissarju għall-istess
raġunijiet illi minħabba fihom jista' jitneħħa Maġistrat.

(4). Il-Panel ikun inkarigat illi jagħmel determinazzjoni fir-
rigward ta' kull talba, sottomessa lilu minn kull persuna b'diżabilità
f'isimha, jew minn kull persuna f'isem kull persuna oħra b'diżabilità,
għal min, jew flimkien ma' min, tkun awtorizzata illi teżerċita l-
kapaċità legali.

(5) Il-Panel għandu jirrispetta u japplika dawk il-prinċipji ta'
mġiba amministrattiva tajba stipulati fl-artikolu 3 tal-Att dwar il-
Ġustizzja Amministrattiva, u fl-għoti tad-deċiżjonijiet tiegħu, l-
imsemmi Panel għandu jkun iggwidat mid-dispożizzjonijiet tal-Att
dwar il-Konvenzjoni tal-Ġnus Magħquda dwar id-Drittijiet ta'
Persuni b'Diżabilità, inkluż l-Iskedi annessi miegħu.

(6) — Għandu jkun hemm numru ta' kmamar tal-Panel skont ma l-
Kummissarju jippreskrivi. It-talbiet għandhom jiġu assenjati lill-varji
Panels abbażi ta' rotazzjoni minn dawk l-uffiċċjali maħtura mir-
Reġistru tal-Panel.

