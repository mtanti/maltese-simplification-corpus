TAQSIMA V

EŻAMI LI JIDDETERMINA X'INHU RAĠONEVOLI

20. (1) Għall-għanijiet ta' dan l-Att, sabiex tiġi stabbilita r-
raġonevolezza ta' kull azzjoni li għandha ssir minn persuna skont id-
dispożizzjonijiet ta' dan l-Att, jew tal-Att dwar il-Konvenzjoni tal-
Ġnus Magħquda dwar id-Drittijiet ta' Persuni b'Diżabilità, inkluż
kull tibdil, bdil u, jew, għoti ta' servizzi, faċilitajiet jew mezz assistiv,
għandu jitqies mill-Bord jekk dawk l-azzjonijiet ikunux jistgħu jitwettqu
mingħajr ma jġibu piż mhux ġustifikat.

(2) Il-fatturi li jitqiesu sabiex jiġi stabbilit jekk dawk l-
azzjonijiet jistgħux jitwettqu mingħajr ma jġibu piż mhux ġustifikat
għandhom jinkludu -

(a) ix-xorta u n-nefqa tal-azzjonijiet involuti;

(b). ir-riżorsi finanzjarji totali tal-persuna, korp, awtorità
jew istituzzjoni involuti u l-effett fuq l-ispejjeż u r-
riżorsi jew l-impatt ta' dawk l-azzjonijiet fuq il-
ħidmiet ta' dik il-persuna, korp, awtorità jew
istituzzjoni; u

(ċ) id-disponibilità ta' għotjiet minn fondi pubbliċi biex
minnhom jitħallsu l-ispejjeż ta' dawk l-azzjonijiet.

20A. (1) Għandu jkun hemm Bord li jiddetermina x'inhu
raġonevoli, għall-għanijiet tal-artikolu preċedenti, maħtur mill-
Kummissarju.

(2) Il-Bord għandu jitlaqqa' kull meta dan ikun neċessarju,
wara talba mill-Kummissarju, u għall-iskopijiet ta' kull tali sejħa,
panel ta' mhux inqas minn tliet (3) u mhux aktar minn seba' (7)
persuni għandu jiġi appuntat, inkluż iċ-Chairperson u l-Viċi
Chairperson tal-Bord. '';

(3) Il-maġġoranza tal-persuni li jpoġġu fuq panel għal kull
sejħa tal-Bord għandhom ikunu persuni b'diżabilità, jew persuni li
jagħtu sostenn lil persuni b'diżabilità li ma jistgħux jirrapreżentaw
lilhom infushom, u tali persuni għandhom ikunu rappreżentanti ta'
entitajiet pubbliċi, esperti fis-settur, inkluż esperti tekniċi, jew
rappreżentanti ta' organizzazzjonijiet rappreżentattivi ta' persuni
b'diżabilità, u l-għażla tagħhom għas-sejħa partikolari għandha
tirrefletti bl-aħjar mod is-suġġett illi jkun fuq l-aġenda ta' laqgħa
partikolari tal-Bord. '';

(4) Il-Bord għandu jkun ippresedut miċ-Chairperson, assistit minn
Viċi Chairperson, illi għandhom ikunu t-tnejn li huma persuni
b'diżabilità, appuntati mill-Kummissarju għal perjodi rinnovabbli ta'
tliet (3) snin, u li jibqgħu fir-rwoli tagħhom matul tali perjodu għas-
sejħiet kollha tal-Bord imlaqqgħa matul tali perjodu.

(5) Il-Bord għandu jkollu Segretarju maħtur minn fost il-
funzjonarji jew impjegati maħtura mill-Kummissarju.

